**37**

\
1Դաւիթի (Սաղմոս)։ Մի բարկանար չարերի վերայ. Մի նախանձիր անօրէնութիւն գործողներին։

\
2Որովհետեւ նորանք խոտի պէս շուտով կ’կտրուին, եւ կանաչ խոտի պէս կ’թառամին։

\
3Տիրոջը յուսա եւ բարի արա. Բնակուիր երկրումը եւ հետեւիր ճշմարտութեանը։

\
4Ցնծացիր Տէրով, եւ նա կ’տայ քեզ քո սրտի ուզածները։

\
5Տիրոջը յանձնիր քո ճանապարհը՝ եւ նորան յուսա. Եւ նա կ’կատարէ։

\
6Եւ քո արդարութիւնը դուրս կ’հանէ լոյսի պէս, եւ քո իրաւունքը՝ կէս օրուան պէս։

\
7Համբերիր Տիրոջը եւ սպասիր նորան. մի բարկանար այն մարդի ճանապարհը յաջողուելիս՝ որ իր չար խորհուրդները կատարում է։

\
8Դադարիր բարկութիւնից, եւ թող տուր սրտմտութիւնը. մի բարկանար՝ որ չար գործես։

\
9Որովհետեւ չարերը կ’սատկեն, բայց Տիրոջն սպասողները երկիրը կ’ժառանգեն։

\
10Դեռ մի քիչ ժամանակ էլ, եւ ամբարիշտը չ’կայ. Եւ երբոր նորա տեղին մտիկ տաս՝ նա չ’կայ։

\
11Բայց խոնարհները երկիրը կ’ժառանգեն եւ կ’ուրախանան խաղաղութեան առատութիւնովը։

\
12Ամբարիշտը չար է մտածում արդարի դէմ. Եւ իր ատամները կրճտեցնում է նորա վերայ։

\
13Տէրը ծիծաղում է նորա վերայ. Որովհետեւ տեսնում է՝ որ նորա օրը եկել է։

\
14Սուրը հանում են ամբարիշտները եւ իրանց աղեղները լարում, որ խեղճին ու աղքատին վայր գցեն եւ սպանեն ճանապարհով ուղիղներին։

\
15Բայց նորանց սուրն իրանց սրտի մէջ կ’մտնէ, եւ նորանց աղեղները կ’փշրուին։

\
16Արդարի քիչ բանը լաւ է քան թէ շատ ամբարիշտների ճոխութիւնը։

\
17Որովհետեւ ամբարիշտների բազուկները կ’փշրուին, իսկ արդարներին հաստատում է Տէրը։

\
18Տէրը ճանաչում է արդարների օրերը, եւ նորանց ժառանգութիւնը յաւիտեան կ’լինի։

\
19Նորանք չեն ամաչիլ չար ժամանակում, եւ սովի օրերումը կ’կշտանան։

\
20Որովհետեւ ամբարիշտները կ’կորչեն, եւ Տիրոջ թշնամիները կ’ոչնչանան ինչպէս արտերի պարարտութիւնը, կ’փչանան ծուխի պէս։

\
21Ամբարիշտը փոխ է առնում եւ չէ վճարում, բայց արդարը ողորմած է եւ տալիս է։

\
22Որովհետեւ նորա օրհնուածները երկիրը կ’ժառանգեն, բայց նորա անիծուածները կ’սատկեն։

\
23Տիրովն է հաստատվում մարդիս գնացքը, եւ նա հաւանում է նորա ճանապարհին։

\
24Թէեւ վայր ընկնի՝ չի կործանուիլ, որովհետեւ Տէրը նորա ձեռքիցը բռնում է։

\
25Ես երեխայ էի եւ ծերացայ՝ եւ չ’տեսայ արդարին երեսից թողուած, եւ ոչ նորա զաւակին, որ հաց մուրանայ։

\
26Արդարը ամեն օր ողորմած է եւ փոխ է տալիս, եւ նորա զաւակը օրհնուած է։

\
27Յետ քաշուիր չարիցը եւ բարիք արա, եւ յաւիտեան կ’մնաս։

\
28Որովհետեւ Տէրն իրաւունք է սիրում եւ իր սուրբերին չէ թողում. Նորանք յաւիտեան պահպանվում են, բայց ամբարիշտների զաւակը կ’սատկի։

\
29Արդարները երկիրը կ’ժառանգեն, եւ յաւիտեան կ’բնակուին նորանում։

\
30Արդարի բերանը իմաստութիւն է խօսում. Եւ նորա լեզուն իրաւունք է զրուցում։

\
31Իր Աստուծոյ օրէնքն իր սրտումն է. Նորա քայլերը չեն տատանուիլ։

\
32Ամբարիշտը դիտում է արդարին, եւ ման է գալիս՝ որ սպանէ նորան։

\
33Բայց Տէրը նորան չի թողիլ նորա ձեռքին, եւ չի դատապարտիլ նորան՝ երբոր նա դատուի։

\
34Սպասիր Տիրոջը եւ պահիր նորա ճանապարհը, եւ նա կ’բարձրացնէ քեզ՝ որ երկիրը ժառանգես. Եւ կ’տեսնես ամբարիշտները սատակելիս։

\
35Ես ամբարիշտը տեսայ գոռոզ եւ տեղը հաստատ ինչպէս լայնատարած դալար ծառ.

\
36Բայց մին էլ անցնելիս, ահա չ’կար նա. Ման եկայ նորան, եւ չ’գտնուեցաւ։

\
37Իսկ արդարին մտիկ արա եւ ուղիղին տես. այսպիսի մարդի վերջը խաղաղութիւն է։

\
38Բայց անիրաւներն իրար հետ մէկտեղ կ’սատակեն. Ամբարիշտների վերջը կորուստ է։

\
39Եւ արդարների փրկութիւնը Տէրիցն է. նա նորանց զօրութիւնն է նեղութեան ժամանակում։

\
40Եւ Տէրը կ’օգնէ նորանց եւ կ’ազատէ նորանց. Կ’ազատէ նորանց ամբարիշտներիցը եւ կ’փրկէ նորանց, որովհետեւ նորան են յուսացած։

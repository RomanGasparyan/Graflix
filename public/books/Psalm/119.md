**119**

\
1ԱԼԷՖ Երանելի են ճանապարհով անմեղները, որ գնում են Տիրոջ օրէնքումը։

\
2Երանելի են նորա վկայութիւնները պահողները, որ բոլոր սրտով խնդրում են նորան։

\
3Որովհետեւ նորանք անօրէնութիւն չեն գործում, այլ գնում են նորա ճանապարհներովը։

\
4Դու պատուիրեցիր պինդ պահել քո պատուիրանքները։

\
5Երանի թէ իմ ճանապարհները յաջողուէին, որ պահեմ քո պատուիրանքները։

\
6Ապա չեմ ամաչիլ, երբոր քո բոլոր հրամաններին մտիկ կ’տամ։

\
7Ես կ’գոհանամ քեզանից սրտի ուղղութիւնով. Երբոր քո արդարութեան իրաւունքները կ’սովորեմ։

\
8Քո հրամանները կ’պահեմ. Մի թողիր ինձ իսպառ։ ԲԷԹ

\
9Երիտասարդն ի՞նչով իստակ կ’անէ իր ճանապարհը. Քո խօսքի պէս զգուշանալով։

\
10Իմ բոլոր սրտովը խնդրեցի քեզ, թող մի տար քո պատուիրանքներիցը մոլորուիմ։

\
11Իմ սրտումը թագցրի քո խօսքերը, որ չ’մեղանչեմ քեզ դէմ։

\
12Օրհնեալ ես դու, Տէր, սովորեցրու ինձ քո հրամանները։

\
13Իմ շրթունքներովը պատմում եմ քո բերանի բոլոր իրաւունքները։

\
14Քո վկայութիւնների ճանապարհովը ուրախանում եմ, ինչպէս ամեն կերպ հարստութիւնով։

\
15Քո պատուիրանքների վերայ կ’մտածեմ. Եւ քո ճանապարհին մտիկ կ’տամ։

\
16Քո հրամաններովը կ’ուրախանամ. Եւ քո խօսքը չեմ մոռանալ։ ԳԻՄԷԼ

\
17Բարի արա քո ծառային, որ ապրիմ եւ քո խօսքը պահեմ։

\
18Բաց արա իմ աչքերը, որ քո օրէնքի հրաշքները տեսնեմ։

\
19Ես պանդուխտ եմ երկրիս վերայ. Մի թագցնիր ինձանից քո պատուիրանքները։

\
20Իմ անձը մաշուած է ամեն ժամանակ՝ ցանկանալով քո իրաւունքներին։

\
21Դու սաստեցիր անիծուած ամբարտաւաններին, որ քո պատուիրանքներիցը մոլորուեցան։

\
22Նախատինքը եւ անարգանքը վեր առ ինձանից, որ քո վկայութիւնները պահում եմ։

\
23Իշխաններ էլ նստում են ինձ դէմ խօսում, քո ծառան քո հրամանների վերայ է մտածում։

\
24Իրաւի որ քո վկայութիւններն իմ ուրախութիւնն են եւ իմ խորհրդականները։ ԴԱԼԷԹ

\
25Իմ անձը կպաւ հողի հետ. ապրեցրու ինձ քո խօսքի պէս։

\
26Ես իմ ճանապարհները պատմում եմ եւ դու լսում ես ինձ. սովորեցրու ինձ քո հրամանները։

\
27Պատուիրանքներիդ ճանապարհը ինձ իմացրու, եւ ես կ’մտածեմ քո սքանչելիքների վերայ։

\
28Իմ անձը հալուեցաւ տրտմութիւնից. Հաստատիր ինձ քո խօսքին պէս։

\
29Ստութեան ճանապարհը հեռացրու ինձանից, եւ քո օրէնքը շնորհիր ինձ։

\
30Ես ճշմարտութեան ճանապարհը ընտրեցի. Քո իրաւունքներն իմ առաջին դրի։

\
31Քո վկայութիւններին մօտեցայ. Տէր, ամօթ մի անիր ինձ։

\
32Քո պատուիրանքների ճանապարհովը կ’վազեմ. Որ դու իմ սիրտը լայնացրիր։ ՀԷ

\
33Տէր, ցոյց տուր ինձ քո հրամանների ճանապարհը, որ մինչեւ վերջը պահեմ նորան։

\
34Իմաստուն արա ինձ, որ քո օրէնքը պահեմ եւ նորան կատարեմ բոլոր սրտով։

\
35Առաջնորդիր ինձ քո պատուիրանքների շաւիղներումը. Որ նորանց հաւանեցիր։

\
36Խոնարհեցրու իմ սիրտը դէպի քո վկայութիւնները, եւ ոչ թէ դէպի ագահութիւնը։

\
37Ետ դարձրու իմ աչքերը որ ունայն բան չ’տեսնեն. Բայց ապրեցրու ինձ քո ճանապարհներումը։

\
38Հաստատիր քո խօսքը քո ծառայի համար, որ քեզանից վախենում է։

\
39Ետ դարձրու ինձանից իմ նախատինքը, որ նորանից վախեցայ. Որովհետեւ քո իրաւունքները բարի են։

\
40Ահա ցանկանում եմ քո պատուիրանքներին. Քո արդարութիւնովը ապրեցրու ինձ։ ՎԱՎ

\
41Տէր, թող քո ողորմութիւնը գայ ինձ վերայ, եւ քո փրկութիւնը քո խօսքին պէս։

\
42Ապա ես կ’պատասխանեմ ինձ խօսքով նախատողներին. Որովհետեւ քո խօսքին եմ յուսացած։

\
43Եւ քո ճշմարտութեան խօսքը ամենեւին մի հեռացնիր իմ բերանիցը. Որովհետեւ քո իրաւունքին եմ յուսացած։

\
44Ապա քո օրէնքը կ’պահեմ ամեն ժամանակ՝ յաւիտեանս յաւիտենից։

\
45Եւ լայնարձակ կ’գնամ. Որովհետեւ քո պատուիրանքները խնդրեցի։

\
46Եւ քո վկայութիւնների համար կ’խօսեմ թագաւորների առաջին, եւ չեմ ամաչիլ։

\
47Եւ քո պատուիրանքներովը կ’ուրախանամ, որ նորանց սիրում եմ։

\
48Եւ իմ ձեռքը կ’բարձրացնեմ դէպի քո պատուիրանքները որ սիրում եմ. Եւ քո հրամանների վերայ կ’մտածեմ։ ԶԱՅԻՆ

\
49Յիշիր քո ծառայի վերայ եղած խօսքը, որ ինձ նորան յուսալ տուիր։

\
50Իմ նեղութիւնումն այն է իմ մխիթարութիւնը՝ որ քո խօսքն ապրեցնում է ինձ։

\
51Ամբարտաւաններն ինձ վերայ շատ ծաղր են անում. Բայց ես քո օրէնքիցը չեմ ծռվում։

\
52Տէր, յիշում եմ քո իրաւունքները յաւիտենից, եւ մխիթարվում եմ։

\
53Բարկութիւն բռնեց ինձ ամբարիշտների մասին, որ քո օրէնքը թողում են։

\
54Քո հրամաններն ինձ համար երգ են՝ իմ պանդխտութեան տան մէջ։

\
55Տէր, գիշերը յիշում եմ քո անունը, եւ պահում եմ քո օրէնքը։

\
56Այս եղաւ ինձ, որ քո հրամանները պահեմ։ ԽԷԹ

\
57Իմ բաժինը դու ես, Տէր. Ես ասեցի՝ թէ քո խօսքերը պահեմ։

\
58Աղաչում եմ քո առաջին բոլոր սրտով, ողորմիր ինձ քո խօսքի պէս։

\
59Ես մտածում եմ քո ճանապարհների վերայ. Եւ իմ ոտները դարձնում եմ քո վկայութիւններին։

\
60Շտապում եմ եւ չեմ ուշանում, որ քո պատուիրանքները պահեմ։

\
61Ամբարիշտների չուանները պատեցին ինձ. Ես քո օրէնքը չեմ մոռանում։

\
62Կէս գիշերին վեր եմ կենում, որ քեզանից գոհանամ քո արդար իրաւունքների համար։

\
63Ես ընկեր եմ այն ամենի որ վախենում եմ քեզանից՝ եւ քո պատուիրանքները պահում են։

\
64Տէր, երկիրը լիքն է քո ողորմութիւնովը. քո հրամանները սովորեցրու ինձ։ ԹԷԹ

\
65Բարի արիր, Տէր, քո ծառային, քո խօսքի պէս։

\
66Բարի իմաստութիւն եւ գիտութիւն սովորեցրու ինձ, որովհետեւ հաւատում եմ քո պատուիրանքներին։

\
67Դեռ որ խոնարհուած չէի, սխալվում էի, բայց հիմա քո խօսքը պահում եմ։

\
68Բարի ես դու, եւ բարի անող. սովորեցրու ինձ քո հրամանները։

\
69Ամբարտաւանները սուտ են հնարում ինձ վերայ. Ես բոլոր սրտով կ’պահեմ քո պատուիրանքները։

\
70Նորանց սիրտը պարարտ է ինչպէս ճարպ. ես ուրախանաում եմ քո օրէնքովը։

\
71Լաւ է ինձ համար որ խոնարհուեցայ, որ քո հրամանները սովորիմ։

\
72Բարի է ինձ համար քո բերանի օրէնքը, աւելի քան թէ հազարաւոր ոսկի ու արծաթ։ ԵՕԹ

\
73Քո ձեռքերը շինեցին ինձ եւ հաստատեցին ինձ. իմաստուն արա ինձ որ քո պատուիրանքները սովորիմ։

\
74Քեզանից վախեցողները կ’տեսնեն ինձ եւ ուրախ կ’լինին, որովհետեւ քո խօսքերին յուսացայ։

\
75Գիտեմ, Տէր, որ քո դատաստանները արդարութիւնով են. Եւ իրաւունքով խոնարհեցրիր ինձ։

\
76Թող քո ողորմութիւնը լինի ինձ մխիթարելու համար, քո ծառային տուած խօսքիդ պէս։

\
77Թող քո բարեգթութիւնն ինձ վերայ գայ որ ապրիմ, որովհետեւ քո օրէնքն է իմ ուրախութիւնը։

\
78Ամբարտաւանները թող ամօթ լինին, որովհետեւ զուր անիրաւութիւն գործեցին ինձ վերայ. Բայց ես քո պատուիրանքների վերայ եմ մտածում։

\
79Թող ինձ մօտ դառնան քեզանից վախեցողները եւ քո վկայութիւնները ճանաչողները։

\
80Թող իմ սիրտն անմեղ լինի քո հրամանների մէջ, որպէս զի չ’ամաչեմ։ ՔԱՖ

\
81Իմ անձը մաշուեցաւ քո փրկութեանը սպասելով. Բայց ես քո խօսքին յուսացայ

\
։82Իմ աչքերը մաշուեցան քո խօսքին ցանկանալով. Ես ասում եմ՝ Ե՞րբ կ’մխիթարես ինձ։

\
83Որովհետեւ ես ծխի մէջ կախուած տկի պէս եղայ. Բայց քո հրամանները չեմ մոռանում։

\
84Քանի՞ են քո ծառայի օրերը. ե՞րբ դատաստան կ’անես իմ հալածողներին։

\
85Ամբարտաւանները հորեր փորեցին ինձ համար, որ քո օրէնքի պէս չեն։

\
86Քո բոլոր պատուիրանքները ճշմարիտ են. զուր են հալածում ինձ. Օգնիր ինձ։

\
87Քիչ էր մնացել որ ինձ կորցնէին երկրի մէջ. Ես քո պատուիրանքները չեմ թողում։

\
88Քո ողորմութեան պէս ապրեցրու ինձ. Եւ ես քո բերանի վկայութիւնները կ’պահեմ։ ԼԱՄԷԴ

\
89Ով Տէր, քո խօսքը յաւիտեան հաստատ է երկնքումը։

\
90Քո ճշմարտութիւնը մնում է ազգից մինչեւ ազգ. Դու երկիրը հաստատեցիր եւ նա կենում է։

\
91Քո հրամանների պէս կենում են այսօր, որովհետեւ ամենքը քո ծառաներն են։

\
92Եթէ քո օրէնքն իմ ուրախութիւնը չ’լինէր, ես վաղուց կորած կ’լինէի իմ խեղճութիւնումը.

\
93Յաւիտեան չեմ մոռանալ քո պատուիրանքները, որովհետեւ նորանցով ապրեցրիր ինձ։

\
94Քոնն եմ ես. Փրկիր ինձ. Որովհետեւ քո պատուիրանքները խնդրում եմ։

\
95Ամբարիշտներն սպասում են ինձ որ կորցնեն ինձ. Եւ ես քո վկայութիւնները միտքս եմ բերում։

\
96Ամեն կատարեալ բանի վերջը տեսայ. Քո պատուիրանքը շատ լայնարձակ է։ ՄԷՄ

\
97Ո՜րքան եմ սիրում քո օրէնքը. ամեն օր նա է իմ մտածմունքը։

\
98Քո պատուիրանքներն ինձ իմաստուն են անում իմ թշնամիներիցը. Որովհետեւ նորանք յաւիտեան իմս են։

\
99Աւելի իմաստուն եղայ քան թէ իմ ամեն վարժապետները. Որովհետեւ քո վկայութիւններն են իմ մտածմունքը։

\
100Աւելի խելացի եղայ քան թէ ծերերը, որովհետեւ քո պատուիրանքները պահում եմ։

\
101Ամեն չար ճանապարհից իմ ոտները ետ եմ քաշում, որ քո խօսքը պահեմ։

\
102Քո իրաւունքիցը չեմ հեռանում. Որովհետեւ դու սովորեցնում ես ինձ։

\
103Ո՜րքան քաղցր է քո խօսքն իմ քիմքին. Մեղրիցն էլ աւելի է իմ բերանին։

\
104Քո պատուիրանքներովն ես իմաստուն եղայ. Սորա համար ատում եմ ստութեան ամեն ճանապարհը։ ՆՈՒՆ

\
105Քո խօսքը ճրագ է իմ ոտների համար, եւ լոյս իմ ճանապարհի համար։

\
106Ես երդում արի եւ կ’կատարեմ, թէ քո արդարութեան իրաւունքը կ’պահեմ։

\
107Ես շատ խոնարհուեցայ. Տէր, ապրեցրու ինձ քո խօսքի պէս։

\
108Իմ բերանի կամաւոր զոհերն ընդունիր, Տէր. Եւ քո իրաւունքները սովորեցրու ինձ։

\
109Իմ անձն ամեն ժամանակ ձեռքումս է, եւ քո օրէնքը չեմ մոռանում։

\
110Ամբարիշտները որոգայթ դրին ինձ համար. Բայց ես քո պատուիրանքներիցը չեմ մոլորվում։

\
111Ես քո վկայութիւնները ժառանգեցի մինչեւ յաւիտեան. Որովհետեւ նորանք իմ սրտի ցնծութիւնն են։

\
112Ես խոնարհեցրի իմ սիրտը որ քո հրամաններն անեմ յաւիտեան մինչեւ վերջը։ ՍԱՄԷԽ

\
113Ես երկմիտներին ատում եմ, բայց քո օրէնքը սիրեցի։

\
114Հովանիս եւ պահապանս դու ես. ես քո խօսքին յուսացի։

\
115Հեռու կացէք ինձանից, ով չարեր. Որ ես պահեմ իմ Աստուծոյ պատուիրանքները։

\
116Պահպանիր ինձ քո խօսքին պէս որ ապրիմ. Եւ ամօթ մի անիր ինձ իմ յոյսի համար։

\
117Օգնիր ինձ եւ ես կ’ապրեմ. Եւ ամեն ժամանակ հրամաններիդ մտիկ կ’տամ։

\
118Դու անարգում ես այն ամենին որ հրամաններիցդ հեռանում են. Որովհետեւ նորանց նենգութիւնը սուտ է։

\
119Դու կղկղանք ես համարում երկրի բոլոր ամբարիշտներին. Սորա համար ես սիրում եմ քո վկայութիւնները։

\
120Մարմինս դողում է քո ահիցը, եւ քո դատաստաններիցը վախենում եմ։ ԱՅԻՆ

\
121Ես իրաւունք եւ արդարութիւն եմ անում. Մի մատնիր ինձ իմ նեղացնողների ձեռքը։

\
122Երաշխաւորիր ծառայիդ որ բարի լինի նորան. Որ ամբարտաւանները չ’նեղացնեն ինձ։

\
123Աչքերս մաշուեցան քո փրկութեանը, եւ քո արդարութեան խօսքին սպասելով։

\
124Քո ծառայի հետ արա քո ողորմութեան պէս. Եւ քո հրամանները սովորեցրու ինձ։

\
125Ես քո ծառան եմ. Իմաստուն արա ինձ, որ քո վկայութիւնները ճանաչեմ։

\
126Ժամանակ է որ Տէրն անէ այս. Որովհետեւ նորանք քո օրէնքը խափանեցին։

\
127Սորա համար ես սիրում եմ քո պատուիրանքները ոսկիից եւ ազնիւ ոսկիից աւելի։

\
128Սորա համար բոլոր պատուիրանքները բոլորովին ուղիղ պահում եմ. ստութեան ամեն ճանապարհն ատում եմ։ ՓԷ

\
129Քո վկայութիւնները զարմանալի են. Սորա համար իմ անձը պահում է նորանց։

\
130Խօսքերիդ յայտնութիւնը լոյս է տալիս, եւ իմաստուն է անում պարզամիտներին։

\
131Իմ բերանը բաց եմ անում եւ շունչ առնում, որովհետեւ քո պատուիրանքներին ցանկանում եմ։

\
132Նայիր ինձ վերայ եւ ողորմիր ինձ. Ինչպէս որ դու սովոր ես անելու քո անունը սիրողներին։

\
133Իմ գնացքը հաստատիր քո խօսքի մէջ, եւ անօրէնութիւն չ’տիրէ ինձ վերայ։

\
134Փրկիր ինձ մարդկանց բռնութիւնիցը, եւ ես կ’պահեմ քո պատուիրանքները։

\
135Երեսդ լուսաւորիր քո ծառայի վերայ. Եւ սովորեցրու ինձ քո հրամանները։

\
136Ջրերի առուներ են վայր գալիս իմ աչքերիցը, որովհետեւ քո օրէնքը չեն պահում։ ՑԱԴԷ

\
137Դու արդար ես, Տէր. Եւ քո դատաստաններն ուղիղ են։

\
138Քո վկայութիւնների արդարութիւնը պատուիրեցիր, եւ նորանք շատ ճշմարիտ են։

\
139Նախանձս ինձ մաշեց, որովհետեւ թշնամիքս մոռանում են քո խօսքը։

\
140Քո խօսքը շատ մաքրուած է, եւ քո ծառան սիրում է նորան։

\
141Ես ցած եւ անարգուած եմ, բայց չեմ մոռանում քո պատուիրանքները։

\
142Քո արդարութիւնը յաւիտենական արդարութիւն է. Եւ քո օրէնքը՝ ճշմարիտ։

\
143Նեղութիւն եւ ցաւ գտաւ ինձ. Քո պատուիրանքներն իմ ուրախութիւնն են։

\
144Քո վկայութիւնների արդարութիւնը յաւիտեան է. իմաստուն արա ինձ եւ կ’ապրեմ։ ՔՕՖ

\
145Բոլոր սրտով կանչում եմ. Լսիր ինձ, Տէր, որ հրամաններդ պահեմ։

\
146Դէպի քեզ եմ կանչում, փրկիր ինձ. Եւ քո վկայութիւնները կ’պահեմ։

\
147Կանուխ գալիս եմ արշալուսին եւ աղաղակում. ես քո խօսքին յուսացի։

\
148Գիշերուայ պահերիցն առաջ են զարթնում իմ աչքերը, որ խօսքիդ վերայ մտածեմ։

\
149Իմ ձայնին լսիր քո ողորմութեան պէս, Տէր, քո իրաւունքի պէս ապրեցրու ինձ։

\
150Անօրէնութեան հետեւողները մօտեցան. Նորանք քո օրէնքիցը հեռացան։

\
151Տէր, դու մօտիկ ես. եւ քո բոլոր պատուիրանքները ճշմարտութիւն են։

\
152Առաջուց իմացայ քո վկայութիւններիցը, որ դու հաստատեցիր նորանց յաւիտեան։ ՐԷՇ

\
153Տես իմ խեղճութիւնը եւ փրկիր ինձ. Որովհետեւ քո օրէնքը չեմ մոռանում։

\
154Ինձ իրաւունք արա եւ ազատիր ինձ. Քո խօսքի պէս ապրեցրու ինձ։

\
155Փրկութիւնը հեռու է ամբարիշտներիցը, որովհետեւ քո հրամանները չեն խնդրում։

\
156Տէր, քո բարեգթութիւնը շատ է. Քո իրաւունքին պէս ապրեցրու ինձ։

\
157Շատ են ինձ հալածողներն ու նեղացնողները. Քո օրէնքիցը դուրս չեմ գալիս։

\
158Ես տեսնում եմ ապստամբուածներին եւ զզվում եմ, նորա համար որ խօսքդ չեն պահում։

\
159Տես որ քո պատուիրանքները սիրում եմ. Տէր, քո ողորմութեան պէս ապրեցրու ինձ։

\
160Քո խօսքի սկիզբը ճշմարտութիւն է. Եւ քո արդարութեան բոլոր իրաւունքները հաւիտեան։ ՇԻՆ

\
161Իշխանները զուր տեղը հալածում են ինձ. Բայց իմ սիրտը վախենում է քո խօսքերիցը։

\
162Ես ցնծում եմ քո խօսքովը, ինչպէս մէկ շատ աւար գտնող։

\
163Ստութիւնն ատում եմ եւ գարշելի համարում. Բայց քո օրէնքը սիրում եմ։

\
164Օրը եօթն անգամ օրհնում եմ քեզ քո արդարութեան իրաւունքների համար։

\
165Շատ խաղաղութիւն կայ քո օրէնքը սիրողների համար. Եւ գայթակղութիւն չ’կայ նորանց համար։

\
166Տէր, ես քո փրկութեանն եմ սպասում, եւ պատուիրանքներդ կատարում։

\
167Իմ անձը պահում է քո վկայութիւնները. Եւ ես շատ սիրում եմ նորանց։

\
168Ես պահում եմ քո պատուիրանքներն ու վկայութիւնները. Որովհետեւ բոլոր ճանապարհներս քո առաջին են։ ԹԱՎ

\
169Տէր, թող իմ աղաղակը մօտենայ քո առաջին. Քո խօսքի պէս իմաստուն արա ինձ։

\
170Թող իմ աղաչանքը մտնէ քո առաջը. Քո խօսքի պէս փրկիր ինձ։

\
171Իմ շրթունքները օրհնութիւն են բղխում, որ հրամաններդ սովորեցնես ինձ։

\
172Թող իմ լեզուն խօսի քո խօսքի համար. Որովհետեւ քո բոլոր պատուիրանքներն արդարութիւն են։

\
173Թող ձեռքդ ինձ օգնական լինի. Որովհետեւ ես ընտրում եմ քո պատուիրանքներն։

\
174Տէր, ես ցանկանում եմ քո փրկութեանը. Եւ քո օրէնքն է իմ ուրախութիւնը։

\
175Թող իմ անձն ապրի եւ քեզ օրհնէ. Եւ քո իրաւունքներն օգնեն ինձ։

\
176Ես մոլորուեցայ ինչպէս կորած ոչխար. Ման եկ քո ծառային. Որովհետեւ քո պատուիրանքները ես չ’մոռացայ։

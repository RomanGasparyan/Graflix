**89**

\
1Եզրահեցի Եթանի Երգ։ Յաւիտեան կ’օրհնեմ Տիրոջ ողորմութիւնը. ազգից ազգ կ’պատմեմ իմ բերանովը քո ճշմարտութիւնը։

\
2Որովհետեւ ես ասեցի՝ Ողորմութիւնը յաւիտեան հիմնուած է, դու երկնքումը հաստատում ես քո ճշմարտութիւնը։

\
3Ես ուխտ դրի իմ ընտրուածի հետ. երդում արի իմ Դաւիթ ծառայի համար։

\
4Մինչեւ յաւիտեան կ’հաստատեմ քո զաւակը, եւ ազգից ազգ կ’հիմնեմ քո աթոռը։ (Սէլա։)

\
5Եւ երկինքը կ’փառաւորեն քո հրաշքները, Տէր. Եւ սուրբերի ժողովքումը՝ քո ճշմարտութիւնը։

\
6Որովհետեւ ո՞վ կայ երկնքումը՝ որ հաւասար լինի Տիրոջը, եւ աստուածների որդկանց մէջ, որ նման լինի Տիրոջը։

\
7Աստուած զարհուրելի է սուրբերի ժողովքումը, եւ ահաւոր ամեն նորան շրջապատողների մօտ։

\
8Ով Եհովայ՝ Զօրաց Աստուած, ո՞վ է քեզ պէս զօրաւոր Տէր. Եւ քո ճշմարտութիւնը քո չորս կողմովն է։

\
9Դու տիրապետում ես ծովի զօրութեան վերայ. Երբոր բարձրանում են նորա կոհակները՝ դու խոնարհեցնում ես նորանց։

\
10Դու փշրեցիր Ռահաբին խոցուածի նման, քո բազուկի զօրութիւնովը ցրուեցիր քո թշնամիներին։

\
11Քո են երկինքը, քո է նաեւ երկիրը. Դու հիմնեցիր աշխարհքը եւ նորա լիութիւնը։

\
12Դու արիր հիւսիսը եւ հարաւը. Թափօրն ու Հերմոնը ցնծում են քո անունովը։

\
13Քո է ուժեղ բազուկը. Քո ձեռքը զօրաւոր է եւ քո աջը բարձր։

\
14Արդարութիւն եւ իրաւունք են քո աթոռի հաստատութիւնը, ողորմութիւն եւ ճշմարտութիւն գնում են քո երեսի առաջից.

\
15Երանի այն ժողովրդին, որ գիտէ փողերի ձայնը. Ով Տէր, նորանք քո երեսի լուսովը կ’գնան։

\
16Քո անունովն ամեն օր կ’ցնծան, եւ քո արդարութիւնովը կ’բարձրանան։

\
17Որովհետեւ դու ես նորանց զօրութեան փառքը. Եւ քո հաճութիւնովը կ’բարձրանայ մեր եղջիւրը։

\
18Որովհետեւ Տէրը մեր վահանն է եւ Իսրայէլի սուրբը՝ մեր թագաւորը։

\
19Այն ժամանակը տեսիլքով խօսեցիր քո սուրբի հետ. Եւ ասեցիր՝ Օգնութիւն դրի զօրաւորի վերայ. բարձրացրի ընտրուածին ժողովրդի միջիցը։

\
20Իմ Դաւիթ ծառային գտայ, իմ սուրբ իւղովն օծեցի նորան.

\
21Որ իմ ձեռքը կ’հաստատէ նորան, եւ բազուկս կ’զօրացնէ նորան։

\
22Թշնամին չի նեղացնիլ նորան, եւ անօրէնութեան որդին չի չարչարիլ նորան։

\
23Բայց ես կ’փշրեմ նորա թշնամիներին նորա երեսի առաջին, եւ կ’զարկեմ նորա ատողներին։

\
24Եւ իմ ճշմարտութիւնն ու իմ ողորմութիւնը նորա հետ կ’լինի, եւ իմ անունովը կ’բարձրանայ նորա եղջիւրը։

\
25Եւ նորա ձեռքը կ’դնեմ ծովի մէջ, եւ նորա աջ ձեռքը գետերի մէջ։

\
26Նա դէպի ինձ կ’կանչէ, Դու ես իմ Հայրը, ով իմ Աստուած եւ իմ փրկութեան Վէմ։

\
27Եւ ես առաջինեկ կ’դնեմ նորան՝ երկրի թագաւորների վերայ բարձրացած.

\
28Յաւիտեան կ’պահեմ նորա համար իմ ողորմութիւնը. Եւ իմ ուխտը հաւատարիմ կ’լինի նորա հետ։

\
29Եւ ես յաւիտեան կ’հաստատեմ նորա զաւակին. Եւ նորա աթոռը ինչպէս երկնքի օրերը։

\
30Եթէ նորա որդիքն իմ օրէնքը թողեն, եւ իմ իրաւունքի մէջ չ’գնան,

\
31Եթէ նորանք իմ հրամաններն անարգեն, եւ իմ պատուիրանքները չ’պահեն.

\
32Ապա գաւազանով կ’պատժեմ նորանց անօրէնութիւնը, եւ ծեծելով նորանց անիրաւութիւնը։

\
33Բայց իմ ողորմութիւնը չեմ կտրիլ նորանից, եւ իմ հաւատարմութիւնը չեմ դրժիլ։

\
34Իմ ուխտը չեմ անարգիլ եւ իմ շրթունքներիցը դուրս եկածը չեմ փոխիլ։

\
35Մէկ անգամ երդում եմ արել իմ սրբութիւնովը, թէ սուտ չեմ ասիլ Դաւիթին։

\
36Նորա զաւակը յաւիտեան պիտի լինի, եւ նորա աթոռը ինչպէս արեգակն իմ առաջին։

\
37Ինչպէս լուսինը յաւիտեան հաստատ պիտի լինի, եւ ինչպէս վկան ամպերումը՝ հաւատարիմ։ (Սէլա։)

\
38Բայց հիմա երեսից գցեցիր եւ անարգեցիր, բարկացար քո օծեալին վերայ։

\
39Քո ծառայի ուխտը փչացրիր. նորա պսակը գետնի տալով պղծեցիր։

\
40Նորա ամեն պարիսպները քանդեցիր, նորա ամուր տեղերն աւերակ արիր։

\
41Բոլոր ճանապարհովը անցնողները կողոպտում են նորան. նա նախատինք եղաւ իր հարեւանների առաջին։

\
42Նորա նեղացնողների աջ ձեռքը բարձրացրիր. Նորա ամեն թշնամիներին ուրախացրիր։

\
43Նաեւ նորա սրի բերանը ետ դարձրիր, եւ պատերազմի մէջ չ’հաստատեցիր նորան։

\
44Նորա փառաւորութիւնը հանգեցրիր, եւ նորա աթոռը գետինը գցեցիր։

\
45Նորա երիտասարդութեան օրերը կարճեցրիր, ամօթով ծածկեցիր նորան։ (Սէլա։)

\
46Տէր, մինչեւ ե՞րբ կ’թագցնես քո անձը, եւ քո սրտմտութիւնը կրակի պէս կ’բորբոքուի՞։

\
47Յիշիր թէ ի՜նչ անցաւոր եմ, եւ քանի՜ ունայն ստեղծեցիր մարդկանց ամեն որդիքը։

\
48Ո՜վ է այն մարդը որ ապրի եւ մահ չ’տեսնէ. Եւ իր անձը դժոխքի ձեռիցը փրկէ։ (Սէլա։)

\
49Ո՞ւր է քո առաջի ողորմութիւնը, Տէր. որ երդում արիր Դաւիթին քո ճշմարտութիւնովը։

\
50Յիշիր, Տէր, քո ծառաների նախատինքը, որ իմ ծոցումը քաշում եմ ամեն զօրաւոր ազգերիցը.

\
51Որ նորանով քո թշնամիներն անարգում են, Տէր, որ նորանով անարգում են քո օծեալի քայլերը։

\
52Օրհնեալ է Տէրը յաւիտեան։ Ամէն եւ ամէն։

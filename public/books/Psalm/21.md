**21**

\
1Երգողների գլխաւորին։ Դաւիթի Սաղմոս։ Ով Տէր, քո զօրութիւնովն ուրախ է թագաւորը, եւ ո՜րքան ցնծում է նա քո փրկութիւնովը։

\
2Դու տուիր նորան իր սրտի ուզածը, եւ նորա շրթունքների խնդիրքը չ’արգելեցիր նորանից։ (Սէլա։)

\
3Որովհետեւ դու բարի օրհնութիւններ ես բերում նորա առաջը, եւ մաքուր ոսկի պսակ ես դնում նորա գլխի վերայ։

\
4Նա կեանք խնդրեց քեզանից, և դու նորան երկար օրեր տուիր յաւիտեանս յաւիտենից։

\
5Մեծ է նորա փառքը քո փրկութիւնովը. Պատիւ եւ փառք ես դնում նորա վերայ։

\
6Որովհետեւ դու նորան օրհնութիւն ես շինում յաւիտեան. դու ուրախացնում ես նորան ուրախութիւնով քո երեսի առաջին։

\
7Որովհետեւ թագաւորը Տիրոջն է յուսացած, եւ բարձրելոյ ողորմութիւնովը չի սասանիլ։

\
8Քո ձեռքը կ’գտնէ քո ամեն թշնամիներին. Եւ քո աջը կ’գտնէ քեզ ատողներին։

\
9Դու վառուած փռան նման կ’անես նորանց՝ երբոր բարկանաս. Տէրն իր բարկութիւնովը կ’կորցնէ նորանց, եւ կրակը կ’ուտէ նորանց։

\
10Նորանց պտուղը կ’կորցնես երկրիցը, եւ նորանց սերունդը մարդկանց որդիներիցը։

\
11Ինչու որ նորանք չարութիւն պատրաստեցին քեզ դէմ, խորհուրդ հնարեցին եւ ոչինչ չ’կարողացան։

\
12Որովհետեւ դու նորանց թիկունքը կ’դարձնես, եւ քո աղեղի լարերը կ’քաշես նորանց երեսի վերայ։

\
13Ով Տէր, բարձրացիր զօրութիւնովդ. Եւ մենք կ’օրհնենք եւ սաղմոս կ’ասենք քո կարողութեանը։

**83**

\
1Երգ. Ասափի սաղմոս։ Ով Աստուած, լուռ մի կենար. Անձայն մի լինիր, եւ մի դադարիր, ով Աստուած։

\
2Ահա քո թշնամիները գոռում են, եւ քեզ ատողները բարձրացրին իրանց գլուխները։

\
3Խորամանկ հնարք են շինում քո ժողովրդի դէմ. Եւ խորհուրդ են անում քո պահպանածների վերայ։

\
4Ասում են՝ Եկէք կորցնենք, որ ազգ չ’լինին. Եւ էլ չ’յիշուի Իսրայէլ անունը։

\
5Միաբան սրտով խորհուրդ արին, քեզ դէմ դաշինք հաստատեցին։

\
6Եդովմի բնակարանները եւ Իսմայէլացիք, Մովաբ եւ Հագարացիք.

\
7Գեբաղ եւ Ամօն եւ Ամաղէկ, Փղշտացիք Տիւրոսի բնակիչների հետ։

\
8Ասուրն էլ միաւորուեցաւ նորանց հետ. Օգնում են Ղովտի որդկանցը։ (Սէլա։)

\
9Արա նորանց ինչպէս Մադիամին՝ ինչպէս Սիսերային՝ ինչպէս Յաբինին Կիսոն հեղեղատի մօտ։

\
10Որ նորանք Ենդովրի մօտ սատկեցին. աղբ եղան երկրի վերայ։

\
11Արա նորանց իշխաններին Օրէբի եւ Զէբի նման. Եւ նորանց ամեն մեծաւորներին Զէբէէի եւ Սաղմանայի նման։

\
12Որ նորանք ասում են. Տիրապետենք մեզ համար Աստուծոյ բնակարաններին։

\
13Աստուած իմ, արա նորանց ինչպէս փոշի եւ ինչպէս դարման քամիի առաջին։

\
14Ինչպէս որ կրակն այրում է անտառը, եւ ինչպէս որ բոցը խանձում է սարերը.

\
15Այնպէս հալածիր նորանց քո մրրիկովը, եւ զարհուրեցրու նորանց քո փոթորիկովը։

\
16Լցրու նորանց երեսներն անարգանքով, որ քո անունը խնդրեն, ով Տէր։

\
17Թող ամաչեն եւ շփոթուին յաւիտեանս յաւիտենից, եւ ամօթ լինին ու կորչեն.

\
18Եւ իմանան, որ դու կաս, քո անունը Եհովայ է. Դու մինակ Բարձրեալ ես բոլոր երկրի վերայ։

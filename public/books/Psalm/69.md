**69**

\
1Երգողների գլխաւորին. Շօշանիմի վերայ. Դաւիթի Սաղմոս։ Ապրեցրու ինձ, ով Աստուած, որովհետեւ ջուրերն մինչեւ իմ անձը հասան։

\
2Խրուեցայ ցեխի մէջ որ յատակ չ’ունի. Ջրերի խոր տեղը մտայ, եւ պտոյտները ինձ կուլ են տալիս։

\
3Յոգնած եմ իմ աղաղակելովը. Կոկորդս ցամաքեց, աչքերս նուաղեցան՝ Աստուծուն մտիկ տալով։

\
4Իմ գլխի մազերիցը շատացան ինձ զուր տեղը ատողները. Զօրաւոր են ինձ կորցնել ուզող թշնամիներս. Ինչ որ չեմ յափշտակել՝ նա պէտք է վճարեմ։

\
5Ով Աստուած, դու գիտես իմ յիմարութիւնը. Եւ իմ յանցանքները քեզանից ծածկուած չեն։

\
6Թող ինձ համար չ’ամաչեն նորանք՝ որ քեզ սպասում են, ով Տէր՝ Զօրաց Տէր. Թող ինձ համար ամօթ չ’լինին քեզ խնդրողները, ով Իսրայէլի Աստուած։

\
7Որովհետեւ ես քեզ համար համբերում եմ նախատինքի. Ամօթը ծածկում է իմ երեսը։

\
8Օտար եղայ իմ եղբայրներին եւ անճանաչ՝ իմ մօր որդկանցը։

\
9Որովհետեւ քո տան նախանձը կերաւ ինձ, եւ քեզ նախատինք տուողների նախատինքներն ինձ վերայ ընկան։

\
10Լաց եմ լինում, իմ անձը ծոմ է պահում. Եւ նախատինք է լինում ինձ։

\
11Ես իմ հանդերձը քուրձ շինեցի, առակ եղայ նորանց։

\
12Դռներումը նստողները զրոյց են անում ինձ վերայ. Եւ արբեցնող խմիչքներ խմողների խաղն եմ դառել։

\
13Բայց ես աղօթք եմ անում քեզ, ով Տէր, ընդունելի ժամանակում. Ով Աստուած, քո առատ ողորմութեան համար լսիր ինձ քո փրկութեան ճշմարտութիւնովը։

\
14Ապրեցրու ինձ ցեխիցը որ չ’թաղուիմ. Թող փրկուիմ ինձ ատողներիցը եւ խոր ջրերիցը։

\
15Թող ջրերի պտոյտները չ’յափշտակեն ինձ, եւ անդունդը կուլ չ’տայ ինձ. Եւ հորն իր բերանը չ’խփէ ինձ վերայ։

\
16Լսիր ինձ, Տէր, որովհետեւ լաւ է քո քաղցրութիւնը. Քո շատ ողորմութեան պէս նայիր ինձ վերայ։

\
17Եւ քո երեսը ետ մի դարձնիր քո ծառայիցը. Որովհետեւ նեղութեան մէջ եմ ես. Շուտով լսիր ինձ։

\
18Մօտեցիր իմ անձին, փրկիր նորան. Իմ թշնամիների համար ապրեցրու ինձ։

\
19Դու գիտես իմ նախատինքը եւ իմ ամօթը եւ իմ խայտառակութիւնը. Իմ ամեն նեղացնողներն քո առաջին են։

\
20Նախատինքը կոտրեց իմ սիրտը՝ եւ ես հիւանդ եղայ. ցաւակցութեան սպասեցի՝ բայց չ’կար. մխիթարիչների՝ բայց չեմ գտնում։

\
21Եւ կերակուրիս մէջ թոյն են դնում. Եւ ծարաւութեանս մէջ քացախ են խմեցնում ինձ։

\
22Նորանց սեղանը իրանց առաջին՝ որոգայթ, եւ յաջողութեան տեղ վարմ դառնայ.

\
23Նորանց աչքերը խաւարուին որ չ’տեսնեն. Եւ նորանց մէջքը միշտ դողացրու։

\
24Թափիր նորանց վերայ քո զարհուրանքը, եւ քո բարկութեան կրակը հասնէ նորանց վերայ։

\
25Նորանց բնակարանն աւերակ լինի, եւ նորանց տներումը բնակող չ’լինի։

\
26Որովհետեւ հալածում են նորան որ դու զարկեցիր. Եւ քո խոցուածների ցաւերի համար պատմութիւնն են անում։

\
27Մեղք դիր նորանց մեղքի վերայ, որ քո արդարութեանը չ’հասնեն։

\
28Կենաց գրքիցը ջնջուին նորանք, եւ արդարների հետ չ’գրուին։

\
29Բայց ես աղքատ եւ ցաւով լիքն եմ. Ով Աստուած, թող քո փրկութիւնը պաշտպանէ ինձ։

\
30Ես կ’գովեմ Աստուծոյ անունը երգով. Եւ կ’փառաբանեմ նորան գովաբանութիւնով,

\
31Եւ այս աւելի հաճոյ կ’լինի Տիրոջը քան պարարտ եզը՝ եղջիւրաւորը եւ կճղակաւորը։

\
32Խեղճերը կ’տեսնեն՝ կ’ուրախանան. ով Աստուծուն խնդրողներ, ձեր սիրտը կենդանանայ։

\
33Որովհետեւ Տէրը լսում է խեղճերին, եւ իր գերիներին չէ անարգում։

\
34Թող գովեն նորան երկինքն ու երկիրը. Ծովերը եւ նորանց մէջ բոլոր զեռացողները։

\
35Որովհետեւ Տէրը կ’փրկէ Սիօնը եւ Յուդայի քաղաքները կ’շինէ. Եւ կ’բնակուեն այնտեղ եւ կ’ժառանգեն նորան։

\
36Եւ ծառաների զաւակները կ’վայելեն նորան, եւ նորա անունը սիրողները կ’բնակուեն նորանում։

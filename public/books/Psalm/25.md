**25**

\
1Դաւիթի Սաղմոս։ Ով Տէր, դէպի քեզ եմ բարձրացնում իմ անձը։

\
2Իմ Աստուած, քեզ եմ յուսացած, թող չ’ամաչեմ. թող իմ թշնամիները չ’ուրախանան ինձ վերայ։

\
3Եւ ամեն քեզ սպասողները չեն ամաչիլ. Բայց պիտի ամաչեն զուր տեղը անօրէնութիւն գործողները։

\
4Ցոյց տուր ինձ, ով Տէր, քո ճանապարհները, սովորեցրու ինձ քո գնալու ճանապարհները։

\
5Առաջնորդիր ինձ քո ճշմարտութիւնումը, եւ սովորեցրու ինձ, թէ դու ես իմ փրկութեան Աստուածը. Քեզ եմ յոյս դրել ամեն օր։

\
6Յիշիր, ով Տէր, քո ողորմութիւնները ու քո քաղցրութիւնները, որովհետեւ նորանք յաւիտեան կան։

\
7Մի յիշիր իմ մանկութեան մեղքերը եւ իմ յանցանքները. Այլ քո ողորմութեան պէս յիշիր ինձ քո բարութեան համար, ով Տէր։

\
8Բարի եւ ուղիղ է Տէրը. Սորա համար մեղաւորներին սովորեցնում է ճանապարհը։

\
9Նա առաջնորդում է հեզահոգիներին իրաւունքի մէջ. Եւ սովորեցնում է հեզահոգիներին իր ճանապարհը։

\
10Տիրոջ բոլոր ճանապարհները ողորմութիւն են եւ ճշմարտութիւն՝ նորա ուխտն ու վկայութիւնը պահողների համար։

\
11Ով Տէր, քո անունի համար քաւիր իմ անօրէնութիւնը, որ շատ է։

\
12Ո՞վ է այն մարդը՝ որ վախենում է Տէրիցը. ահա կ’սովորեցնէ նորան այն ճանապարհը, որ ընտրել է։

\
13Նորա անձը բարութեան մէջ կ’բնակուի. Եւ նորա սերունդը երկիրը կ’ժառանգէ։

\
14Տիրոջ մտերմութիւնը նորանց հետ է, որ վախենում են նորանից. Եւ իր ուխտը սովորեցնում է նորանց։

\
15Իմ աչքերը միշտ դէպի Տէրն են, որովհետեւ նա կ’հանէ իմ ոտքերը որոգայթից։

\
16Ինձ մտիկ արա եւ ողորմիր ինձ, որ մինակ եւ խեղճ եմ ես։

\
17Սրտիս նեղութիւնները շատ են. Հանիր ինձ իմ վիշտերիցը։

\
18Մտիկ արա իմ խղճութեանը եւ իմ ցաւին, եւ ներիր իմ ամեն մեղքերը։

\
19Մտիկ արա իմ թշնամիներին, որ շատ են. Եւ անիրաւ ատելութիւնով ատում են ինձ։

\
20Պահիր իմ անձը եւ փրկիր ինձ. Թող չ’ամաչեմ. Որովհետեւ քեզ եմ յուսացած։

\
21Թող անարատութիւնն ու ուղղութիւնը պահեն ինձ. Որովհետեւ քեզ եմ սպասում։

\
22Ով Աստուած, փրկիր Իսրայէլին իր ամեն նեղութիւններիցը։

**106**

\
1Ալէլուիա։ Գոհացէք Տէրիցը որ բարի է. Որ նորա ողորմութիւնը յաւիտեան է։

\
2Ո՞վ կ’պատմէ Տիրոջ զօրութիւնը. Ո՞վ կ’իմացնէ նորա բոլոր գովասանքը։

\
3Երանի իրաւունք պահողներին եւ ամեն ժամանակ արդարութիւն անողներին։

\
4Յիշիր ինձ, Տէր, քո ժողովրդի վերայ ունեցած հաճութեանդ պէս, այցելութիւն արա ինձ քո փրկութիւնովը։

\
5Որ տեսնեմ քո ընտրեալների յաջողութիւնը. Ուրախանամ քո ազգի ուրախութիւնովը. Պարծենամ քո ժառանգութիւնովը։

\
6Մենք մեղանչեցինք մեր հայրերի հետ. Անօրէնութիւն արինք եւ ամբարշտութիւն գործեցինք։

\
7մեր հայրերը Եգիպտոսումը չ’հասկացան քո հրաշքները. Չ’յիշեցին քո մեծ ողորմութիւնը եւ հակառակ կացան ծովի մօտ՝ Կարմիր ծովի մօտ։

\
8Բայց նա փրկեց նորանց իր անունի համար, որ հասկացնէ իր զօրութիւնը։

\
9Եւ կարմիր ծովին սաստեց՝ եւ նա ցամաքեց, եւ նորանց գնալ տուաւ անդունդի միջովն ինչպէս անապատում։

\
10Եւ նորանց փրկեց ատողի ձեռքիցը. Եւ նորանց ազատեց թշնամիի ձեռքիցը։

\
11Եւ ջուրերը ծածկեցին նորան նեղացնողներին, որ նորանցից մէկն էլ չ’մնաց։

\
12Եւ հաւատացին նորա խօսքերին, օրհնեցին նորա օրհնութիւնը։

\
13Բայց շուտով մոռացան նորա գործերը, եւ չ’սպասեցին նորա խորհուրդներին։

\
14Եւ ցանկացան ցանկութիւնով անապատումը, եւ փորձեցին Աստուծուն անջուր տեղումը։

\
15Եւ նա նորանց տուաւ իրանց ուզածը. Եւ վատուժութիւն ուղարկեց նորանց անձերին։

\
16Եւ նորանք նախանձեցին Մովսէսի դէմ բանակումը, եւ Տիրոջ սուրբ՝ Ահարօնի դէմ։

\
17Երկիրը բացուեցաւ եւ կուլ տուաւ Դաթանին. Եւ ծածկեց Աբիրոնի ժողովքին։

\
18Կրակ բորբոքուեցաւ նորանց ժողովքումը. Բոց մաշեց ամբարիշտներին։

\
19Հորթ շինեցին Քորեբումը եւ երկրպագութիւն տուին ձուլածոյ պատկերին։

\
20Եւ իրանց փառքը փոխեցին խոտաճարակ հորթի նմանութեան։

\
21Մոռացան իրանց փրկիչ Աստուծուն, որ մեծամեծ գործեր արաւ Եգիպտոսումը,

\
22Հրաշքներ Քամի երկրումը, ահաւոր բաներ կարմիր ծովի վերայ։

\
23Եւ ասեց որ սատկեցնէ նորանց, եթէ նորա ընտրեալ Մովսէսը կանգնած չ’լինէր մէջտեղը նորա առաջին որ ետ դարձնէ նորա բարկութիւնը սատակեցնելուց։

\
24Եւ նորանք անարգեցին այն ցանկալի երկիրը. չ’հաւատացին նորա խօսքին։

\
25Տրտնջեցին իրանց վրաններումը, Տիրոջ ձայնին չ’լսեցին։

\
26Եւ նա բարձրացրեց իր ձեռքը նորանց վերայ, որ նորանց վայր գցէ անապատումը.

\
27Եւ նորանց զաւակը հեթանոսների մէջ գցէ, եւ նորանց ցրուէ երկիրների մէջ։

\
28Բայց նորանք Բել-Փեգովրին կպան, եւ մեռելների զոհերը կերան։

\
29Եւ բարկացրին Աստուծուն իրանց գործերովը, եւ ժանտամահը հասաւ նորանց վերայ։

\
30Ապա Փենեհէսը վեր կացաւ եւ դատաստան արաւ, եւ մահն արգիլուեցաւ։

\
31Եւ սա համարուեցաւ նորան արդարութիւն ազգից մինչեւ ազգ յաւիտեան։

\
32Եւ բարկացրին նորան Մերիբայի ջրերի վերայ, եւ Մովսէսին չար եղաւ նորանց պատճառովը։

\
33Որովհետեւ դառնացրին նորա հոգին, եւ նա մեղանչեց իր շրթունքներովը։

\
34Նորանք չ’կորցրին այն ազգերին, որ Տէրն ասեց նորանց.

\
35Այլ խառնուեցան հեթանոսների հետ եւ սովորեցին նորանց գործերը։

\
36Եւ ծառայեցին նորանց կուռքերին. նորանք էլ որոգայթ եղան նորանց համար։

\
37Եւ նորանք մատաղ արին իրանց որդիքը եւ իրանց աղջիկները դեւերին։

\
38Եւ անմեղ արիւն թափեցին՝ իրանց որդկանց եւ իրանց աղջկանց արիւնը, որ նորանց մատաղ արին Քանանի կուռքերին. Եւ երկիրը պղծուեցաւ արիւնով։

\
39Եւ նորանք պղծուեցան իրանց գործերովը, եւ պոռնկութիւն արին իրանց արարմունքներովը։

\
40Եւ Տիրոջ բարկութիւնը բորբոքուեց իր ժողովրդի վերայ, եւ նա զզուեց իր ժառանգութիւնիցը։

\
41Եւ նորանց մատնեց հեթանոսների ձեռքը. Եւ նորանց ատողները տիրապետեցին նորանց վերայ։

\
42Եւ նորանց թշնամիները նեղացրին նորանց, եւ նորանք խոնարհուեցան նորանց ձեռքի տակ։

\
43Նա շատ անգամ փրկեց նորանց, բայց նորանք դառնացրին նորան իրանց խորհուրդներովը, եւ փչացան իրանց անօրէնութիւնների պատճառով։

\
44Եւ նա նայեց նորանց նեղութեանը, երբոր նորանց աղաղակը լսեց։

\
45Եւ իր ուխտը յիշեց նորանց համար, եւ զղջաց իր մեծ ողորմութեան պէս։

\
46Եւ նորանց ողորմութիւն գտնել տուաւ այն ամենի առաջին, որ գերի արին նորանց։

\
47Փրկիր մեզ, ով Տէր՝ մեր Աստուածը, եւ ժողովիր մեզ հեթանոսների միջից, որ գոհանանք քո սուրբ անունիցը եւ օրհնութիւնովդ պարծենանք։

\
48Օրհնեալ է Եհովան՝ Իսրայէլի Աստուածը յաւիտենից մինչեւ յաւիտեանս. Եւ բոլոր ժողովուրդն ասէ. Ամէն։ Ալէլուիա։
